---
toc: true
toc_sticky: true
excerpt:
header:
  teaser: /assets/images/nieuwsbrief.png
  og_image: /assets/images/nieuwsbrief.png
title: nieuwsbrief mei 2012
tags: [nieuwsbrief]
author: Frauke Van Goethem
---

# Lopende projecten GC De Route en Solidagro

Begin maart lanceerden we een eerste kapitaalsoproep voor 2 projecten, 214
panelen op het dak van GC De Route in Sint-Gillis-Waas en 25 panelen op het dak
van Solidagro in Sint-Niklaas. Om deze projecten te realiseren verkochten we
566 aandelen aan 125 euro per stuk en dus met een totale waarde van 70.750
euro. Ruim 160 ‘nieuwe’ coöperanten kochten 1 of maximaal 4 aandelen waardoor
niks de realisatie van deze 2 projecten in de weg stond. Ondertussen is de
installatie bij Solidagro actief en wekken we onze eerste groene stroom op. De
installatie op de Route zal in de 2e helft van juni in gebruik genomen worden.
Hier is het nog wachten op de keuring. Door wijziging in het
ondersteuningsmechanisme van grote fotovoltaïsche projecten zijn er veel
aanvragen en is er bij de keuringsinstellingen een kleine wachttijd ontstaan.
Maar ook in Sint-Gillis-Waas zullen we deze zomer Wase zonnestroom opwekken.

We zijn dus vertrokken! Met de wind in de zeilen! Of eigenlijk de zon…

<figure>
  <img src="/assets/images/2021-05-09_nieuwsbrief_01.jpeg">
</figure>

        
# Nieuw project, kapitaaloproep en infoavond!

Warmtepomp en PV bij Avansa Waas en Dender

Avansa Waas en Dender is niet zo maar een partner van MegaWattPuur. Van bij het
prille begin stellen ze ons vergaderruimte ter beschikking en bieden ze
ondersteuning voor onze infomomenten. Het is er dus steeds een beetje
thuiskomen.

Het is een mooi gebouw dat veel warmte uitstraalt, mede door de mensen die er
werken en door de verschillende kleurrijke verenigingen waar ze mee samenwerken
en ondersteunen! Het is ook een duurzaam gebouw. Bij de renovatie hebben ze
hoog ingezet op isolatie en gebruik van duurzame technieken. Samen gaan we nu
nog een stap verder door het plaatsen van zonnepanelen en een warmtepomp. Deze
laatste zal het gebouw niet enkel verwarmen, maar ook beperkt koelen op zwoele
zomerdagen.

Wil je meer te weten komen over dit project? Schrijf je dan nog snel in voor de
[webinar nu dinsdag 11 mei om 20u](https://avansa-wd.be/activiteiten-in-waas-en-dender/een-warmtepomp-en-zonnepanelen-voor-avansa-waas-en-dender#sessions) (duurtijd ongeveer 30 min + ruimte voor vragen)

# Géén limiet meer op aantal aandelen?

Bij de eerste kapitaalsoproep hebben we het aantal aandelen per persoon beperkt
tot maximaal vier. Omdat het om een eerder laag bedrag ging dat moest opgehaald
worden, wilden we zoveel mogelijk mensen de kans geven een aandeel te kopen.
Hierdoor hebben we ook een stevige basis uitgebouwd, want we tellen reeds 169
coöperanten.

Het bestuur heeft daarom beslist om voor de volgende kapitaalsoproepen dit jaar
geen limiet meer te zetten op het aantal aandelen per persoon. Het is te
zeggen, de limiet van maximaal 40 aandelen zoals bepaald in onze statuten
blijft uiteraard wel gelden.

Wat met de tax shelter? Ook bestaande coöperanten zullen hiervan nog van kunnen
genieten. Tot het tiende aandeel kan je voor elk tweede aandeel genieten van
het tax shelter voordeel, nl 45% belastingvermindering op de waarde van dat
aandeel (45% van 125 euro). Dit voordeel geldt dus voor elk tweede, vierde,
zesde, achtste en tiende aandeel dat je koopt bij MegaWattPuur. Dit opnieuw om
een grotere groep mensen de mogelijkheid te geven om van het tax shelter
voordeel gebruik te kunnen maken.

voorbeeld 1: Jan heeft al vier aandelen en koopt er zes bij. Jan zal dan voor
drie van die zes aandelen kunnen genieten van de voordelen van de tax shelter.

voorbeeld 2: Ludo heeft al vier aandelen en koopt er tien bij. Ludo zal ook
voor 3 van die tien aandelen kunnen genieten van de voordelen van de
taxshelter.

# Eerste algemene vergadering 15 mei

Volgende week zaterdag hopen we jullie om 10u te verwelkomen op onze eerste
algemene vergadering. Deze vindt omwille van de COVID-19 maatregelen plaats in
digitale vorm. Je hoeft niks speciaal te installeren, enkel op voorhand
inschrijven is verplicht. Inschrijven kan je via deze link.

# Zelf zonnepanelen plaatsen? Laat je ontzorgen met een groepsaankoop

Ook na het wegvallen van het principe van de terugdraaiende teller blijven
zonnepanelen een interessante investering die meer opbrengen dan jouw
spaargeld. Gemiddeld verdien je de kosten van de installatie in minder dan 10
jaar terug.

Tot 16 juli kan je als inwoner van oost-Vlaanderen gratis en vrijblijvend
inschrijven voor de groepsaankoop zonnepanelen van de provincie
Oost-Vlaanderen. Alle info vind je
[hier](https://www.samenzonnepanelen.be/oost-vlaanderen) terug.

<figure>
  <img src="/assets/images/2021-05-09_nieuwsbrief_02.png">
</figure>

# Projecten gezocht!

MegaWattPuur is steeds op zoek naar nieuwe projecten. Momenteel zijn
verschillende gesprekken bezig voor mogelijke nieuwe projecten. Deze leiden
echter niet altijd tot een nieuw project voor MegaWattPuur. Soms is een
PV-installatie niet mogelijk (bv omwille van stabiliteitsproblemen van het
dak), in andere gevallen kiest de gesprekspartner ervoor toch zelf in te staan
voor de financiering. Ook dit laatste geeft ons voldoening want ook zo
realiseren we meer hernieuwbare energie in de regio!

Weet jij in je buurt een organisatie, bedrijf, vereniging,... met een grote
dakoppervlakte en vermoedelijk een hoog elektriciteitsverbruik? Geef ons de
contactgegevens door op info@megawattpuur.be

# Meedoen?

Wil je graag meehelpen in onze kern? Dat kan op verschillende manieren. Via een
engagement groot of klein, éénmalig of voor een langere periode. Contacteer ons
op info@megawattpuur.be

# burgerenergie.be

Maandag 10 mei 12u gaat de website burgerenergie.be live!

Overal in Vlaanderen verenigen mensen zich om zelf iets te doen aan de
klimaatverandering en in te zetten op lokale, duurzame en eerlijke energie in
burgerhanden. Burgerenergie dus. Deze burgercoöperaties werken volgens de
internationale coöperatieve principes en zijn lid van de koepelvereniging
REScoop Vlaanderen. De nieuwe website burgerenergie.be geeft een overzicht voor
Vlaanderen van wie waar met wat bezig is.
