---
permalink: /vaak-gestelde-vragen
title: Vaak gestelde vragen
toc: true
---

**hier is nog heel wat werk aan TODO TODO**

Hieronder kan je een overzicht vinden van de meest gestelde vragen. Staat uw
vraag hier nog niet tussen of wens je meer info? Contacteer ons dan.

# Coöperant worden
## Praktische info voor toekomstige vennoten.

- Een aandeel kost 250€ en staat steeds op naam.
- Je kan maar aandelen bijkopen tot je in totaal maximaal voor 5.000 € aan
  aandelen van MegaWattPuur cvba-so bezit (20 aandelen).
- De aankoop gaat in van zodra de aankoopsom op de rekening van MegaWattPuur
  cvba-so staat.
- Aandelen kopen op naam van een minderjarige kan, maar er zijn bijkomende
  juridische gevolgen. Lees hierover <a
  href="https://MegaWattPuur.be/ufaqs/kunnen-minderjarigen-cooperant-worden/">meer
  in de FAQ</a>.
- Je ontvangt na betaling en registratie via e-mail een uittreksel uit het
  vennotenregister op naam.
- Er zijn geen in- en uitstapkosten.
- Na een periode van 5 jaar kan je uittreden uit de vennootschap mits
  toestemming van de Raad van Bestuur.
- Het dividend bedraagt maximaal 6%. Tot 190€ dividend is vrij van roerende
  voorheffing per belastingsplichtige.
- Een aandeel kopen is een risicobelegging.
- De aansprakelijkheid van de vennoten is beperkt ten belope van hun inbreng.
- Je hebt één stem op de Algemene Vergadering ongeacht het aantal aandelen dat
  je bezit.
- Je ontvangt de digitale nieuwsbrief van MegaWattPuur.
- MegaWattPuur cvba-so kan per jaar niet meer dan voor 500.000€ aan aandelen te
  koop aanbieden.


## Welke documenten heb ik nodig om in te tekenen op aandelen?

Om je persoonlijke gegevens in te vullen op het inschrijvingsformulier, heb je
best je identiteitskaart bij de hand en ook je het IBAN-nummer van je
bankrekening.

Als je aandelen wenst te schenken aan iemand anders, zorg er dan voor dat je de
gegevens van zijn identiteitskaart hebt. Als je aandelen schenkt aan een
minderjarige, zal je ook gegevens van zijn of haar voogd nodig hebben.

Rechtspersonen die wensen in te tekenen moeten ook hun statuten indienen en de
aanvraag kan enkel gedaan worden door een rechtsgeldige vertegenwoordiger.

Het intekenen kan enkel gebeuren <a
href="https://MegaWattPuur.be/vennoot-worden-intekenen/">via deze link</a>.</p>

## Welk bedrag kan ik investeren?

Indien u wilt investeren koopt u minimaal 1 aandeel (250€).

De toelatingsvoorwaarden van de Nationale Raad voor de Coöperaties beperken het
investeringsbedrag per coöperant (ongeacht of dit natuurlijke dan wel
rechtspersonen zijn) tot maximum 5.000 €. Meerdere leden van een gezin (ook
minderjarigen) kunnen echter elk maximum 5.000 € investeren.

## Kunnen minderjarigen coöperant worden?

Aandelen van MegaWattPuur zijn een mooi geschenk om aan kinderen te geven.
Minderjarigen mogen ook coöperant zijn. De wettelijke verantwoordelijke
vertegenwoordigt hen op de Algemene Vergadering tot ze meerderjarig zijn.
Hetzelfde geldt voor volwassenen die onder voogdij geplaatst zijn (vb bij
mentale handicap). Ook zij worden door hun voogd vertegenwoordigd.


## Kan ik aandelen kopen voor mijn familie?

Elk familielid kan coöperant worden van MegaWattPuur. Alle aandelen zijn op
naam. Elk familielid kan maximum 20 aandelen van 250€ aankopen.
Minderjarigen moeten toestemming krijgen van hun ouders en worden op de
Algemene Vergadering vertegenwoordigd door hun ouder, voogd of
gevolmachtigde.

## Kan mijn onderneming coöperant worden?

Rechtspersonen (ondernemingen, verenigingen) kunnen ook investeren in
MegaWattPuur. We nodigen je uit om het formulier in te vullen en te kiezen voor
*rechtspersoon*. Om een geldige aanvraag te kunnen doen, moet u de
digitale versie van de Statuten van uw onderneming ook opladen.

## Speelt woonplaats een rol?

U woont niet in een gebied waar MegaWattPuur actief is (bv. buiten Vlaanderen of
België). Kan u alsnog coöperant worden?

Dat kan zeker. Toegankelijk zijn voor elke persoon, ongeacht de woonplaats,
is één van de basisprincipes van onze coöperatie. De basis blijft echter lokale
verankering. Het leeuwendeel van de coöperanten en bestuurders wonen in de
streek waar MegaWattPuur cvba-so actief is. Dat betekent niet dat inwoners van
andere streken of landen niet kunnen aansluiten. Sommige coöperaties zijn
actief in grotere gebieden. Soms overlappen de gebieden elkaar. Ook dat is geen
probleem, want echte coöperaties werken samen.

## Kan ik groene stroom aankopen van MegaWattPuur cvba-so?

Neen, momenteel is dat nog niet mogelijk. We moeten eerst voldoende
groene-stroom-productie hebben vooraleer we deze op de markt kunnen zetten.
Onze aandeelhouders zullen op dat moment hiervan verwittigd worden.

## Aandelen verkopen en uittreden uit de Vennootschap

Hieronder vind je de artikels van <a
href="https://MegaWattPuur.be/wp-content/uploads/2017/06/statuten_web.pdf"
target="_blank" rel="nofollow">de statuten van MegaWattPuur cvba-so</a> omtrent de
terugname van aandelen.

De overdracht van aandelen, de uittreding of terugneming is slechts toegestaan in zoverre ze:

- Gebeurt ten vroegste na afloop van het vijfde jaar na de intrede in de
  vennootschap van de verkopende vennoten, en in dat geval enkel tijdens de
  eerste zes maanden van het boekjaar, en enkel door verkoop van de aandelen
  aan andere (bestaande of nieuwe) vennoten;
- Gebeurt ten vroegste na afloop van het tiende jaar na de intrede in de
  vennootschap van de verkopende vennoot, en in dat geval enkel tijdens de
  eerste zes maanden van het boekjaar, ofwel door verkoop van de aandelen aan
  andere (bestaande of nieuwe-) vennoten ofwel door verkoop aan de vennootschap
  zelf;
- Gebeurt op verzoek van de Raad van Bestuur van de vennootschap, die beschikt
  over de mogelijkheid om vennoten te verzoeken een deel of het geheel van hun
  aandelen te verkopen aan de vennootschap;
- Wordt goedgekeurd door de Raad van Bestuur, die gegronde redenen moet kunnen
  aanhalen om de uittreding of terugneming te weigeren (bij wijze van voorbeeld
  indien de uittreding of terugneming de vennootschap in liquiditeitsproblemen
  zou kunnen brengen). Indien, binnen de drie maanden te rekenen vanaf de
  aanvraag, de Raad van Bestuur haar goedkeuring niet geweigerd heeft, dan kan
  de aandelenoverdracht geschieden zoals voorgesteld;
- Niet voor gevolg heeft het netto-actief te verminderen tot een bedrag dat
  kleiner is dan het vaste gedeelte van het kapitaal door de statuten
  vastgesteld of het aantal vennoten tot minder dan drie te herleiden. In
  geval van overlijden van een vennoot worden de aandelen niet teruggenomen,
  doch komen zij toe aan de erfgenamen van deze vennoot. De betreffende
  erfgenamen zullen de vennootschap op de hoogte dienen te brengen van het
  overlijden. Zij zullen desgevallend ook de successierechten op de aandelen
  van de overleden vennoot dienen te betalen.

## Waarom moet ik mijn persoonlijke gegevens meedelen?

MegaWattPuur moet in staat zijn om elkeen van haar coöperanten te identificeren,
zeker bij deelname aan het beleid (stem op de Algemene Vergadering).  De
aandelen zijn op naam en bijgevolg is het noodzakelijk voor MegaWattPuur om over
de persoonlijke gegevens van haar coöperanten te beschikken (naam, voornaam,
adres, rijksregisternummer,&#8230;).  De gegevens worden samengebracht in het
register van aandeelhouders, dat geenszins toegankelijk is voor derden. Uw
persoonlijke levenssfeer is dus beschermd. Het nummer van je bankrekening moet
meegedeeld worden om de uitbetaling van dividend mogelijk te maken.

## Wat met aandelen van MegaWattPuur cvba-so bij het overlijden van een vennoot?

Bij overlijden van een vennoot wordt het aandelenpakket uitbetaald op basis van
de gegevens die ons door de notaris en de erfgenamen worden bezorgd.

Daarvoor moeten de volgende documenten aan MegaWattPuur cvba-so worden bezorgd:

- Een akte van erfopvolging, afgeleverd door de notaris, of een attest van
  erfopvolging, afgeleverd door de ontvanger van een registratiekantoor.
- Een door alle erfgenamen of door de notaris ondertekend document waarin staat
  aan wie de aandelen moeten worden uitbetaald met vermelding van de
  rekeningnummers en de naam van de houders ervan.

Bij een document dat is ondertekend door de erfgenamen moet een kopie van de
identiteitskaart van alle erfgenamen worden gevoegd.

Na de uitbetaling zal er nog dividend verschuldigd zijn op het aandelenpakket.
Dit dividend zal pas in het volgende jaar uitgekeerd worden. Hiervoor moet ook
worden aangegeven op welk rekeningnummer dit moet gebeuren. Na de uitbetaling
of de overdracht van aandelen heeft het oorspronkelijk aandelenbewijs of
uittreksel uit het vennotenregister geen betekenis meer en mag worden
vernietigd.

De aandelen van de overleden vennoot worden vanaf de datum van overlijden uit
het kapitaal van de cvba-so genomen en brengen vanaf dat moment geen dividend meer
op.

## In geval van overlijden, kan ik mijn aandelen doorgeven aan mijn kinderen?

Uw naasten zullen de waarde van uw aandelen erven, maar niet uw aandelen zelf.
Die zijn immers op naam. Hoewel, als één of meerdere van uw erfgenamen uw
aandelen wenst over te nemen, kan de Raad van Bestuur hen deze aandelen
toewijzen, in alle transparantie. Niets weerhoudt u ervan om aandelen te kopen
op naam van uw kinderen.

## Kan ik investeren in MegaWattPuur om te voldoen aan de eisen m.b.t. het minimumaandeel hernieuwbare energie in mijn EPB?

Voor bouwvergunningen aangevraagd sinds 2014 is het verplicht om bij een
nieuwbouwwoning een bepaalde hoeveelheid hernieuwbare energie te produceren.
Dit kan op een aantal manieren: oa via een zonneboiler, eigen zonnepanelen
(PV), biomassa, warmtepomp, stadsverwarming en -koeling of via
**participatie in een project voor productie van hernieuwbare
energie** (zoals MegaWattPuur)**.**

Uw EPB-verslaggever kan u helpen met deze aangifte. Contacteer ons voor meer
info.

Extra info: <a
href="https://www.energiesparen.be/EPB-pedia/hernieuwbare/participatie"
target="_blank"
rel="noopener">https://www.energiesparen.be/EPB-pedia/hernieuwbare/participatie</a>

# Coöperatie
## statuten

Wat zijn de belangrijkste elementen in onze statuten en wat betekenen ze?

**De statuten van onze coöperatie reflecteren haar identiteit en waarden.**

Ze bevatten een aantal belangrijke punten:

- De **rechtsvorm** : MegaWattPuur is een coöperatie met het statuut van
  coöperatieve vennootschap met beperkte aansprakelijkheid (cvba-so).
- Het **doel**: Dit beschrijft de missie van de coöperatie.
- De artikels met betrekking tot het** kapitaal en de aandelen** beschrijven
  het vast kapitaal en de nominale waarde van de aandelen.
- In de artikels met betrekking tot de **verantwoordelijkheid** wordt
  verduidelijkt dat de aandeelhouders enkel aansprakelijk zijn voor hun
  inbreng.
- Er zijn ook wat artikels die beschrijven hoe de **coöperanten** kunnen toe-
  of uittreden. Bij de uittreding worden ook de **voorwaarden** beschreven.
- Het beheer van de coöperatie (de manier waarop beslissingen worden genomen,
  regels met betrekking tot het stemrecht, verkiezing van de raad van bestuur,
  enz) wordt beschreven in de sectie m.b.t. de **raad van bestuur** en
  de **algemene vergadering**.
- Het deel m.b.t. de **winstbestemming**, beschrijft hoe de winst van de
  coöperatie verdeeld kan worden (dividenden, ristorno's, investering in
  sociaal-maatschappelijke projecten).

U kan onze statuten <a
href="https://MegaWattPuur.be/wp-content/uploads/2017/06/statuten_web.pdf"
target="_blank" rel="nofollow noopener">downloaden via deze link</a>.

## Waarom de vorm van een coöperatie aannemen?

{% include video id="ikhhriZby5U" provider="youtube" %}

Een coöperatie is de vennootschapsvorm die het meest geschikt is voor een
democratisch beheer. Belangrijke beslissingen worden gezamenlijk genomen op de
Algemene Vergadering. Voor coöperaties zoals MegaWattPuur, die erkend worden
door de Nationale Raad der Coöperaties (NRC - Federaal Ministerie van
Economische Zaken), geldt eenvormigheid van stemmen (één lid één stem) om
dominantie van kapitaalkrachtige aandeelhouders te voorkomen.

De coöperatie biedt tevens de mogelijkheid van variatie in het kapitaal
afhankelijk van de financieringsbehoeften. Afgezien van het vaste deel door de
statuten (A-aandelen), kan het kapitaal variëren, afhankelijk van vertrek of
komst van de nieuwe coöperanten of op basis van de uitgifte van bijkomende
aandelen of terugtrekking van aandelen, en dit zonder dat de statuten daarvoor
moeten gewijzigd worden.

De coöperatie kan niet zomaar worden opgekocht door een privébedrijf, daarvoor
is immers de goedkeuring nodig van een meerderheid van de coöperanten, die hun
autonomie niet zullen prijsgeven en zich tegen een overname zullen verzetten.

## Wat zijn de internationale coöperatieve principes?

De 7 coöperatieve principes bestaan al meer dan honderd jaar en volgen uit de
ICA-definitie van een coöperatie:

- een autonome organisatie van personen die zich vrijwillig verenigen om hun
  gemeenschappelijke behoefte te behartigen door middel van een onderneming
  waarvan ze samen eigenaar zijn en die ze democratisch controleren
- **Vrijwillig en open lidmaatschap** Coöperaties zijn vrijwillige
  organisaties die openstaan voor alle personen die de diensten ervan kunnen
  benutten en het maatschappelijk doel onderschrijven, zonder enige vorm van
  seksuele, sociale, raciale, politieke of religieuze discriminatie.
- **Democratische controle door de leden** Coöperaties zijn
  democratische organisaties, gecontroleerd door hun leden, die actief
  deelnemen aan het beleid en de besluitvorming. De leden van de coöperatie
  staan op voet van gelijkheid. Iedereen kan mee beslissen onafhankelijk van
  het ingebrachte kapitaal (één lid één stem).
- **Economische participatie door de leden** Coöperanten hebben
  een dubbele relatie met hun coöperatie: ze zijn zowel aandeelhouder als
  gebruiker van de geproduceerde goederen of diensten. Het kapitaal van de
  coöperatie wordt gekenmerkt door billijke bijdragen en democratische controle
  door de leden. Gewoonlijk is minstens een deel van het kapitaal
  gemeenschappelijk bezit van de coöperatie, vennoten ontvangen een beperkt
  rendement op hun ingebracht kapitaal (aandeelhoudersmeerwaarde). Daarnaast
  wordt de winst gebruikt voor één of meerdere van volgende doelstellingen : de
  ontwikkeling van de coöperatie, het aanleggen van reserves, voordelen voor de
  vennoten in verhouding tot hun transacties met de coöperatie
  (gebruikersmeerwaarde), ondersteuning van activiteiten die de goedkeuring van
  de vennoten meedragen. De dienstverlening aan de coöperanten staat daarbij
  centraal.
- **Autonomie en onafhankelijkheid** Coöperaties zijn autonome
  organisaties onder controle van hun leden. Wanneer coöperaties akkoorden
  sluiten met andere organisaties inclusief overheden, of kapitaal aantrekken
  van externe bronnen, dan doen ze dat op een manier die de democratische
  controle door de leden en de autonomie van de coöperatie weet te waarborgen.
- **Onderwijs, vorming en informatieverstrekking** Coöperaties
  voorzien in onderwijs en vorming voor hun leden, hun verkozen
  vertegenwoordigers, hun managers en werknemers, zodat deze op een
  doeltreffende manier kunnen bijdragen aan de ontwikkeling en eigenheid van de
  coöperatie. Ze informeren het ruimere publiek, in het bijzonder jongeren en
  opiniemakers, over de aard en de voordelen van coöperatief ondernemen.
- **Samenwerking tussen coöperaties** Coöperaties dienen hun leden
  het meest effectief en versterken de coöperatieve beweging door samenwerking
  via lokale, regionale, nationale en internationale structuren.
- **Aandacht voor de gemeenschap** Coöperaties maken werk van
  duurzame ontwikkeling van hun gemeenschap via beleidsmaatregelen die
  goedgekeurd zijn door de leden.

## Democratisch besturen, wat betekent dat?

Elke belangrijke beslissing wordt genomen of goedgekeurd op de Algemene
Vergadering, waarop alle coöperanten naar behoren worden geïnformeerd. Er wordt
gestemd volgens de regel *één lid, één stem*.

Er kan een adviesraad van coöperanten in het leven worden geroepen dat
initiatiefrecht heeft of ter beschikking staat van de Raad van Bestuur in geval
van grote investeringen of desinvesteringen.

Bestuurders worden benoemd of ontslagen door de Algemene Vergadering. In
principe staan alle bestuursmandaten open voor alle vennoten. Het stemrecht in
de Raad van Bestuur is gelijk verdeeld. *Eén lid, één stem*, met
gelijkheid tussen alle bestuurders. De bestuurders zijn niet bezoldigd en
melden steeds zelf mogelijke belangenconflicten.

## Word ik betrokken bij de bedrijfsvoering van MegaWattPuur?

Geen enkele betrokkenheid is verplicht. De algemene vergadering van coöperanten
is wel de ideale gelegenheid om belangrijke informatie te vernemen, te
discussiëren, suggesties te uiten en mee te stemmen over belangrijke
beslissingen. Het is ook de gelegenheid bij uitstek om andere coöperanten te
ontmoeten.

We doen beroep op coöperanten voor specifieke taken. De meest specifieke taak
is het mede besturen van de coöperatie als lid van de raad van bestuur. Het
spreekt vanzelf dat de bestuurders, een onbezoldigd mandaat (!), beroep doen op
de coöperanten voor bepaalde zaken. Aarzel dus zeker niet om uw talenten,
beschikbaarheden, ambities en competenties te melden. Die menselijke
investeringen zijn minstens even essentieel dan uw financiële inbreng. Door op
die manier te investeren in onze coöperatie, verwerft u eventueel zelf ook
extra competenties.

## Wat betekent het dat MegaWattPuur erkend is door de NRC?

De Nationale Raad voor de Coöperatie (NRC - Federaal Ministerie van Economie)
kan erkenning geven aan coöperaties die bepaalde waarden respecteren.

Een eerste heeft te maken met democratisch functioneren. In een coöperatie
wordt het stemrecht niet gekoppeld aan het bezit van kapitaal, maar stemt men
volgens het principe van &#8220;één persoon, één stem&#8221;. Aan een aandeel
kan ook niet meer dan 10% van de (aanwezige of vertegenwoordigde) stemmen
gekoppeld worden.

Een tweede regel is dat NRC-coöperaties maximum 6% dividend kunnen uitkeren. De
rest wordt dan geherinvesteerd in de werking van de onderneming. De erkenning
brengt meteen ook een aantal fiscale en economische voordelen met zich mee. Zo
worden coöperaties die erkenning genieten vrijgesteld van een prospectus
wanneer ze geld ophalen bij burgers.

Ook MegaWattPuur geniet <a
href="https://MegaWattPuur.be/2017/08/MegaWattPuur-cvba-so-ontvangt-erkenning-ministerie-economie/"
target="_blank">erkenning van de NRC</a>.

## Op welke manier staat MegaWattPuur onder toezicht van de overheid?

De **Nationale Raad voor de Coöperatie** (NRC &#8211; FOD
Economie, K.M.O., Middenstand en Energie) bewaakt het regelgevend kader voor
coöperaties : het democratisch functioneren en de behoorlijke bedrijfsvoering
(met name het maximumdividend van 6%, opdat de coöperatie haar middelen behoudt
om verder te ontwikkelen).

De **FSMA** is een publieke waakhond die de financiële markten in
België superviseert en controleert, alsook de uitgifte van aandelen. De wet
voorziet uitzonderingen op de verplichting om een prospectus uit te geven voor
de coöperaties erkend door de Nationale Raad voor de Coöperatie
(prospectusvrijstelling in artikel 18, § 1, a van de prospectuswet) die aan
volgende condities voldoen : maximaal 5.000€ ingebracht kapitaal per
persoon (ongeacht of dit natuurlijke dan wel rechtspersonen zijn) en minder dan
5.000.000€ aangetrokken kapitaal per jaar. Coöperaties moeten de FSMA in
kennis stellen dat zij voldoen aan alle eisen. Dit is ook het geval voor
MegaWattPuur cvba-so.

De **Nationale Bank van België** oefent ook controle uit. Zoals
iedere onderneming moet ook MegaWattPuur er zijn balans jaarlijks neerleggen.

# Mijn geld

## Hoe wordt het geld van mijn aandeel gebruikt?

Het geld van uw aandeel/aandelen wordt gebruikt voor de financiering van lokale
hernieuwbare energieprojecten via rechtstreekse participatie, bijvoorbeeld de
aankoop van een windturbine of van zonnepanelen, of om energiebesparende
maatregelen te implementeren.

De projecten worden aan de algemene vergadering voorgesteld door de Raad van
Bestuur. Als coöperant wordt u mede-eigenaar van de installaties en van de
geproduceerde energie, onder democratisch bestuur. Zo hebt u inspraak in
belangrijke beslissingen over investeringen en in het beleid.

## Wijzigen van het rekeningnummer voor dividenden

Omdat het wijzigen van een rekeningnummer een delicaat gegeven is, vragen wij
om het nieuwe rekeningnummer door te geven met een ondertekend document waarbij
ook een kopie van de identiteitskaart van de vennoot is gevoegd.

Deze documenten mogen worden ingescand en per e-mail doorgestuurd worden naar
**info@MegaWattPuur.be** of per post verzonden naar MegaWattPuur cvba-so,
Tulpenstraat 39, 9100 Sint-Niklaas

Bij minderjarigen tekent één van de ouders of de voogd het document en voegt
een kopie van de identiteitskaart van die ouder of voogd bij het document.

## Hoe wordt de winst van een coöperatie besteed?

Energiecoöperaties ontwikkelen projecten met een lange loop- en
terugverdientijd. Dat betekent meteen ook dat het soms een tijdje kan duren
vooraleer er winst gemaakt wordt en dividenden uitgekeerd kunnen worden.

Over de manier waarop de winst besteed wordt, beslist de Algemene Vergadering.
De raad van bestuur heeft daarin een adviserende rol. Na het aanleggen van een
eventuele wettelijke reserve, wordt een dividend uitgekeerd aan de coöperanten.

## Moet ik belastingen betalen op de dividenden?

Dividenden worden vrijgesteld van roerende voorheffing tot een bedrag van 190€.
Dit geldt uitsluitend voor coöperaties (zoals MegaWattPuur) die erkenning
genieten bij de Nationale Raad voor de Coöperatie. Boven dat bedrag, moet de
coöperatie sinds 2017 een belasting van 30% afhouden. De vrijstelling geldt
voor elk volwassen lid van het gezin. De dividenden die toegekend worden aan
minderjarigen worden toegevoegd aan die van de ouders, elk voor de helft. Let
op, als een persoon aandelen bezit in verschillende coöperaties, is de
vrijstelling van roerende voorheffing slechts één keer geldig per jaar. Indien
het totaal van de dividenden 190€ overschrijdt, zal het totaal in de aangifte
(deel VII Inkomsten uit kapitaal) worden genoemd.

## Waar wordt het geld geplaatst tussen de storting en het realiseren van een project?

Het opgehaalde geld wordt in afwachting op een spaarrekening gezet of als
kortetermijnlening gegeven aan andere coöperaties. Een zeer klein gedeelte
wordt gebruikt voor de werkingskosten van de coöperatie (vb: boekhouding). De
bestuursmandaten zijn onbezoldigd.

## Wat gebeurt er wanneer een project van een coöperatie mislukt?

Coöperaties behartigen meestal verschillende projecten. Wanneer één of meerdere
projecten niet slagen (bv: weigering van nodige vergunningen), dan stelt de
Raad van Bestuur andere projecten voor aan de coöperanten. In het ergste geval
kan de Algemene Vergadering beslissen om de coöperatie te ontbinden en de
overblijvende middelen op de eindbalans te herverdelen onder de coöperanten
naar verhouding van het aantal aandelen per coöperant.

## Kan ik genieten van de Tax Shelter voor KMO's door te investeren in MegaWattPuur ? Zo ja, wat zijn de voorwaarden?

De Tax Shelter levert een **belastingvermindering** en geen belastingkrediet.
Dit betekent dat je er geen voordeel bij hebt om een investering te doen, die
een hogere belastingvermindering oplevert dan wat je jaarlijks aan
inkomsten-belastingen betaalt. Om dit bedrag te kennen, kan je je aanslagbiljet
van vorig jaar raadplegen. Dat zou je een indicatie moeten leveren van wat je
jaarlijks aan belastingen betaalt (tenzij je van jaar tot jaar grote
verschillen hebt op je inkomsten).

Het is een investering in de tijd, je moet je investering **minstens 4 jaar**
in de onderneming laten. Het maximum-bedrag van de investering is 5.000€ per
persoon (ongeacht of dit natuurlijke dan wel rechtspersonen zijn). Voor meer
inlichtingen omtrent de Tax Shelter maatregelen kan je <a
href="http://ccff02.minfin.fgov.be/KMWeb/document.do?method=view&#038;id=b5da5272-2468-4a40-858b-8c4c2e0f2da6&#038;documentLanguage=NL#findHighlighted"
target="_blank" rel="nofollow noopener">deze FAQ met meer details</a> op de
website van de Federale Regering raadplegen.

# Voordelen en risico's

## Wat zijn de financiële risico's van investeren in MegaWattPuur?

Het financiële risico is gering, maar niet onbestaande. U investeert in
industriële projecten, waarvan u mede-eigenaar wordt onder democratisch
bestuur, waardoor de risico's beperkt en te overzien zijn:

- vertragingen/extra kosten
- minder productie dan voorzien (bv. een slecht windjaar, of weinig opbrengsten uit zon)
- evolutie van de elektriciteitsprijs
- wijzigingen in het subsidiekader of in de regelgeving
- fiscale wijzigingen
- wijziging van financieringsvoorwaarden van derden

Er bestaan verschillende manieren om deze risico's te beheersen en te
minimaliseren. Het is mogelijk om met constructeurs contractueel vast te leggen
dat ze zowel de levering als het onderhoud van de productie-eenheid voor hun
rekening nemen. De constructeur garandeert op die manier een minimale
beschikbaarheid met compensatie in geval van gebreken of pannes.

## Wat is een dividend?

Een dividend is een vergoeding die wordt uitgekeerd aan de aandeelhouders van
MegaWattPuur naargelang hun investering in het kapitaal van de vennootschap. De
Algemene Vergadering beslist over het uit te keren dividend. Het
maximumdividend ligt op 6% per jaar voor coöperaties erkend door de Nationale
Raad voor de Coöperaties.

## Welk dividend kan ik verwachten van een duurzame energie-coöperatie zoals MegaWattPuur?

U kan uw investering best zien als een investering op lange termijn. Als
startende coöperatie moeten we aanvankelijk vooral investeren in nieuwe
projecten, waardoor het enkele jaren kan duren vooraleer ze rendabel zijn. Maar
aangezien duurzame energieprojecten hun rentabiliteit bewezen hebben, kunnen de
dividenden naar maximaal 6% stijgen, eens de projecten op kruissnelheid zijn.

De dividenden worden geplafonneerd op 6% per jaar voor coöperaties die erkend
zijn door de Nationale Raad voor de Coöperaties, dit om speculatief beleid te
vermijden. De dividenden kunnen echter jaar per jaar variëren afhankelijk van
de omstandigheden en zijn nooit gegarandeerd. Duurzaam bestuur is de beste
garantie op duurzame resultaten.

## Waarom is het maximum-dividend 6%?

De Nationale Raad voor de Coöperaties legt MegaWattPuur en andere coöperaties
een bovengrens op van 6% op de jaarlijks uit te keren dividenden. De eerste
bedoeling is het aanmoedigen van de voorzichtige bedrijfsvoering, door de
coöperaties te verplichten om voldoende middelen bij te houden voor groei en
ontwikkeling. Ook is het niet de bedoeling om de coöperatie als een vehikel
voor winstmaximalisatie te gebruiken, maar eerder om projecten te
verwezenlijken met een zo breed mogelijke meerwaarde, voor zoveel mogelijk
mensen.

## Is het niet interessanter om mijn spaargeld op mijn spaarrekening te laten staan?

Investeren in coöperatieve aandelen houden steeds risico's in en kunnen niet
rechtstreeks vergeleken worden met een eenvoudige spaarrekening. Het financiële
rendement is, in tegenstelling tot een spaar- of termijnrekening, nooit
gegarandeerd, maar varieert jaarlijks tussen 0 en 6 procent, volgens de
rentabiliteit en de fase waarin de projecten zich bevinden. In het algemeen
zijn de dividenden groter dan de intrestvoet van de gemiddelde spaarrekening.

Een investering in een energiecoöperatie moet gezien worden als een investering
op lange termijn. Coöperaties zoals MegaWattPuur werken met specifieke
uitstapprocedures voor kapitaal en coöperanten, die zijn aan bepaalde
voorwaarden gekoppeld, o.a. qua tijdstip van uitstappen.

Als coöperant kan u deelnemen aan de Algemene Vergadering en op democratische
wijze mee beslissen over projecten die met uw geld worden gefinancierd. Zo
bewaakt u mee dat het gaat om duurzame projecten met nut voor de samenleving en
de toekomstige generaties.

Bovendien kan u als coöperant op termijn genieten van extra voordelen die de
coöperatie aanbiedt. Bijvoorbeeld energielevering bij u thuis, of
energie-audits aan verlaagde tarieven, enz.
